# -*- mode: mandoku-view; -*-
#+TITLE: 張燕公集
#+DATE: 2015-08-24 23:45:53.183890
#+PROPERTY: ID KR4c0009
#+PROPERTY: BASEEDITION SBCK
#+PROPERTY: JUAN 卷十七
<pb:KR4c0009_WYG_017-1a>¶
欽定四庫全書¶
　張燕公集巻十七¶
　　　　　　　　　　　　唐　張説　撰¶
　　啟　書　露布¶
　　　上東宫請講學¶
臣某等啟臣聞安國家定社稷者武功也經天地緯禮¶
俗者文教也社稷定矣固寧輯于人和禮俗興焉在刋¶
正于儒範順考古道率由舊章故周文王之為太子也¶
<pb:KR4c0009_WYG_017-1b>¶
崇禮不倦魏文帝之在青宫也好古無怠博覧史籍激¶
揚令聞取髙前代垂名不朽伏惟皇太子殿下英睿天¶
縱聖敬日躋神筭宻發雄威立斷廓清氛祲用寧國家¶
兆人由是歸法六合所以推功主鬯青宫固本也分務¶
紫極觀政也副羣生之望作累聖之儲殿下之於天下¶
可謂不輕矣監國理人可謂至重矣莫不拭目而視清¶
耳而聽冀聞異政以裨聖道臣愚伏願崇太學簡明師¶
重道尊儒以養天下之士今禮經殘缺學校陵遲歴代¶
<pb:KR4c0009_WYG_017-2a>¶
經史率多紕繆實殿下闡揚之日刋定之秋伏願博採¶
文士旌求碩學表正九經刋考三史則聖賢遺範粲然¶
可觀况殿下至性神聰留情國體幸以問安之暇應務¶
之餘引進文儒詳觀文典商畧前載討論得失降温言¶
開讜議則政途理體日以増益繼業承祧永垂德美臣¶
等行業素輕藝能寡薄顧慙端士叨侍宫闈日夜祇懼¶
無以匡輔區區㣲誠願效塵露輕進芻鄙庶垂採擇臨¶
啟如失伏用兢惶謹啟¶
<pb:KR4c0009_WYG_017-2b>¶
　　　與執政書¶
說拙于慎身徃年遷流嶺外亡親愁懼痼疾増加比䝉¶
生還曾未數歲家口在洛身徒入京及丁凶苦不獲侍¶
側比于他人情實不等在禮君親同貫事君無負事親¶
有負不能殺身以自咎責乞過祥禫報國非遲三度表¶
請不䝉矜遂當是文墨不盡(一作/宣)苦心投之執事乞為¶
一言聞逹不敢守禮抗請直是私情乞(一作/先)恩若以此¶
情可矜猶冀聖人萬一哀憫若将遣越甘心待罪謹状¶
<pb:KR4c0009_WYG_017-3a>¶
　　　與鄭駙馬書¶
晚尋莊周書以天地為國道德為身老室之户牖孔門¶
之棖闑足可反覆孝慈胎育仁義而晉朝賢士乃祖尚¶
浮虚弛廢禮樂其所遺失将詣真宗不愈逺也老稱歸¶
根曰静復命知常復命近于無有知常其有知見邪斯¶
故反照耳非云窮神知化德之盛者神不可窮而窮之¶
是神合於我化不可知而知之是化為我用唯此二義¶
繄莊生亦未始盡言焉非滎陽之深於道者孰為輕導¶
<pb:KR4c0009_WYG_017-3b>¶
兹意也¶
　　　為河南郡王武懿宗(集作為/神兵道)平冀州賊契丹等¶
　　　　露布(按新唐書神功元年武懿宗為神兵大/總管討契丹一本作建安郡王武攸宜)¶
　　　　(作/)¶
大總管右金吾衛大将軍兼檢校洛州長史河内郡王¶
臣某前軍總管行左衛翊府中郎将上柱國定陽郡開¶
國公臣楊元基行軍長史朝奉大夫守給事中䕶軍臣¶
唐奉一行軍司馬通議大夫行天官郎中臣鄭果等言¶
<pb:KR4c0009_WYG_017-4a>¶
臣聞氛祲薄霄戎狄謀夏則武庫兵動中國有弧矢之¶
威文昌将飛邉城用金革之事葢以式遏姦暴大庇黎¶
人震蠻蕩夷明罰耀武者也伏惟天筞金輪聖神皇帝¶
陛下仁覆有截化被無外皇圖未臣之黨先帝(集作/帝載)不¶
庭之俗罔不依被聲教浸潤邕(集作/雍)熙望雲向風宻邇¶
遐裔而契丹兇醜奴𨽻餘(集作/根)苗非冒(集作/&KR0008;)頓之雄族¶
異單于之貴種徒以錯居逺郡漸化平時田牧混于四¶
甿貿遷通于三市(集作/賈)戍人(集作/戰士)解甲邉馬垂轡禽獸¶
<pb:KR4c0009_WYG_017-4b>¶
飽而忘恩蜂蠆養而恣(集作/成)毒敢孤亭育自絶生成乃¶
狼心干紀䲭張竊發虐我邉吏覆我鎮軍大棘殘於夷¶
落孤竹藏于荒虚(集作/㣲)陛下震赫斯之怒援决勝之符¶
天地合謀鬼神助順六狄舉國百蠻整衆運攙搶而掃¶
除從裂(集作/列)缺而焚蕩臣飲氷受斧指日揚麾雖謝河¶
間之樂竊慕任城之勇誓将首冒鋒刄躬先士卒上假¶
神兵之威下定鬼方之罪㐫醜狂悖素無大志因乗便¶
利扇動姦回(集作/邪)去歲嘗師疑一軍之盡化今春輕敵¶
<pb:KR4c0009_WYG_017-5a>¶
見三帥之不歸蟻聚空繁豺牙益厲結三戎以四(集作/西)¶
寇連島夷而深入臣乃廣開形勢大振軍聲(集作/聲威)移告¶
郡邑金湯固守傳檄諸軍掎角相應清邉道大總管建¶
安郡王攸宜杖鉞薊門作鎮幽(集作/燕)國當要害之地挫¶
虎狼之羣髙壘深溝卧舊營而不動山虵雲鳥陣死地¶
而無疑總管沙叱忠義王伯禮安道買等兵臨易水使¶
接桑河犀渠衝将士之冠雕騎落将軍之戰四面當敵¶
九拒乗城御史大夫婁師徳總管髙再牟薛師行扞敵¶
<pb:KR4c0009_WYG_017-5b>¶
中山折衝外侮訓厲鷹揚之士輯穆震驚之師其餘部¶
散校分離綱别緒兵車星布巡太行而綴碣石介馬雲¶
羅挟衡漳而連海浦山川積雨盡消胡騎之塵草木長¶
風咸有王師之氣清邉士馬稍南驅而擁蹙神兵甲卒¶
漸北逐以威臨但合圍而持重未輕挑而即戰重以藩¶
臣黙啜統率氈裘控弦逾于萬騎帯甲彌于千里長驅¶
松漠掩集栁城巢穴是空胎卵皆覆于時賊衆兵馬屯¶
逼幽州聞其塞外之敗懼有舟中之敵勢力外窘心腹¶
<pb:KR4c0009_WYG_017-6a>¶
内乖建安郡王攸宜蓄水淵停乗機電發援桴作氣則¶
山岳動摇書箭一飛則酋渠相滅兵纔接刄元兇授首¶
舂喉蔽野京觀起於中州積甲成山組練収于外府雖¶
本根斯拔已蕩滌于一隅而餘蔓所滋尚聨延于數刻¶
師何阿小等頑兇暴極奢侈為資授其署置肆行驅掠¶
幽陵之下不知首惡之已擒兩河之間仍謂遊魂之可¶
恃士女遭其逼脇軍城被其屠陷以殺戮為事户積䖍¶
劉之悲以刼奪為心家盈剥割之痛鹿城縣令李懐璧¶
<pb:KR4c0009_WYG_017-6b>¶
衣冠貴胄令長崇班背我朝恩歸城狄寇潜脩甲杖輸¶
以利噐之資見委兵權當其上将之任蠢兹狂亂暫同¶
燎火言事剪除方申沃雪臣乃盛兵邢趙塞井陘之隘¶
命虎賁之将遏其衝突之鋒長史唐奉一馳使洛魏據¶
阿曹之津縱羽林挫其侵軼之勢臣又遣将軍總管忠¶
武将軍行左衛翊府中郎将上柱國定陽郡開國公楊¶
元基押飛騎營中郎将李鐸子總管雲麾将軍行玉鈐¶
衛翊府中郎将康國公阿史那毗伽子總管冠軍大将¶
<pb:KR4c0009_WYG_017-7a>¶
軍行左玉鈐衛翊府中郎将宋拔延子總管冠軍大将¶
軍行左金吾衛翊府郎将迴鶻果别勅行人雲康戡誕¶
子總管定逺将軍左威衛長李當義壮武将軍何義本¶
子總管忠武将軍何利深子總管忠武将軍俱羅廬淮¶
宣威将軍行左玉鈐衛翊府郎将蘇達俟斤度施子總¶
管定王府典軍成善威子總管押飛騎定逺将軍平原¶
府左果毅長上穆仙童子總管劉尚珪子總管渭川府¶
左果毅鹿思讓押飛騎左玉鈐衛隊正長上賈楚珪左¶
<pb:KR4c0009_WYG_017-7b>¶
鷹揚衛長上花匡鼎押飛騎李言忠押飛騎沮忠楊鎮¶
副張元敬押飛騎康景休押飛騎左監門衛司戈竇九¶
臯别奏右武衛長上楊仁爽左武衛威長上楊裔原州¶
崇岡鎮副康戌子右監門衛長上傅阿毛左監門衛長¶
史殷承範右衛長上王仁奨右衛執㦸嚴𢎞琰右金吾¶
衛羅元讓潭州花石戍王蘇元暉前右武威衛長鄭嘉¶
祥左衛司戈鄭彦凑媯州威寧戍主崔思暕押歩兵子¶
總管左玉鈐衛長上張中儼别奏首領蘇農婆羅三品¶
<pb:KR4c0009_WYG_017-8a>¶
子首領宋義本别奏游擊将軍左玉鈐衛宿衛哥咄施¶
注比别奏鄭思疾左衛潞州府果毅員外置同正阿史¶
皎子總管王城府檢校果毅任𢎞誓别奏檢校虞候任¶
處寂别奏裴光嗣等徇其東北又遣子總管游撃将軍¶
玉鈐左司階伏羌縣開國男李宏顔子總管邢州司戸¶
叅軍飛鳥縣開國男常元楷子總管原州廣牧領将軍¶
元寂子總管右武衛員外置同正武元禮子總管前潞¶
州㕘軍武其别勅行人張景扶州刺史舊鎮副崔敬一¶
<pb:KR4c0009_WYG_017-8b>¶
右武衛中郎将阿史德奉職右鷹威衛将軍業恤啜刺¶
侯斤右豹衛柔逺府長史上果毅吐火羅决斯右金吾¶
衛果毅執失守直右鷹揚郎将員外置同正阿所那左¶
玉鈐衛長上借緋金元濟東天竺國王子僧伽杖摩右¶
鷹揚衛郎将僕固郡骨支左金吾衛郎将阿康地具右¶
武衛威郎将東河察使左豹韜衛髙城府長上果毅阿¶
史徳伏麾支右玉鈐衛郎将路驢駒左金吾衛長上阿¶
史徳伏麾支右玉鈐衛郎将路欲谷游擊将軍葛羅枝¶
<pb:KR4c0009_WYG_017-9a>¶
延游撃将軍契苾木昆折衝都尉車鼻施俟斤䖍州猶¶
徳軍鉞副白善德晉州仁夀府果毅侯義威子總管左¶
武威衛侯神城府果毅杜元隠押後隊長上張德峻天¶
官常選王暠常彦律押千騎三交戍董元景河州安喬¶
戍主王才龕别奏康元寂押千騎隊楊待封前冀州堂¶
陽縣丞温待禮别勅行人白君𧦬等略其西南或折衝¶
其前或乗躡其後整貔貅之佐奮猛毅之倫長㦸林迴¶
髙旗雲繞賊黨晷窮漏急命窄途殫執無全支心投必¶
<pb:KR4c0009_WYG_017-9b>¶
死之計以今月一日何阿小等帥不悛之旅擁脇從之¶
衆結聚數萬抗拒官軍自寅及午前後九陣元基等並¶
鋒鏑争先戈鋋逓躍抗足而&KR1868;鮮卑之血塗地攘臂而¶
扔烏丸之首積野摧同冰陷裂若山焚窮其孑遺無復¶
噍類斬獲逆賊冀州三品大總管何阿小逆賊河北道¶
招慰大使冀州刺史馬行感逆賊冀州道副大總管楊¶
奉節逆賊冀州長史王宏𦙍逆賊總管劉伏念逆賊十¶
二衛大将軍見任鹿城縣令李懐璧逆賊信都縣令楊¶
<pb:KR4c0009_WYG_017-10a>¶
志寂總管胡六郎逆賊總管王知先逆賊帥馬明誓逆¶
賊三品總管姬目等魁首巨蠧三百餘人所有戎羯慿¶
陵殘毁之處臣皆宣布制㫖撫集其人咸懐聖恩俱得¶
復業羣兇既定冀方砥平二載逋誅一朝泯滅數州愁¶
毒俄然清弭舞溢河冀歌逹塞垣截風浪以息滄冥廓¶
氛埃而覩白日卻縠何力敢推羣帥之勞叔向有言實¶
在明君之徳臣慿藉睿略忝當戎政神機宻運不待横¶
草之功天贊冥符恭承破竹之勢伏惟廟勝速奉朝歡¶
<pb:KR4c0009_WYG_017-10b>¶
忭躍之情倍萬恒品不勝慶快之至謹追傔人天官常¶
選李佑别奉左衛長上校尉張徳俊奉露布以聞其軍¶
資噐械别簿條上謹言¶
　¶
　¶
　¶
　¶
　張燕公集巻十七¶
